Umowa ramowa

Zaktualizowano 25.10.2017 r.
WAŻNE! NALEŻY DOKŁADNIE ZAPOZNAĆ SIĘ Z TREŚCIĄ DOKUMENTU

Esri zgadza się dostarczać Klientowi Asortyment i Usługi Esri wyłącznie pod warunkiem zaakceptowania wszystkich warunków i postanowień zawartych w niniejszej Umowie, która będzie stanowiła jedyne i ostateczne porozumienie stron w zakresie nabycia przez Klienta Asortymentu i Usług Esri, o ile nie zostanie ona zastąpiona przez podpisaną umowę licencyjną między Klientem a Esri. Klient powinien dokładnie zapoznać się z warunkami i postanowieniami niniejszej Umowy Licencyjnej. Klientowi nie wolno korzystać z Asortymentu Esri bez wyrażenia zgody na warunki i postanowienia Umowy. Jeśli Klient nie akceptuje postanowień i warunków w podanym brzmieniu, powinien kliknąć opcję „Nie akceptuję Umowy Ramowej” poniżej. W takim przypadku może zażądać zwrotu wniesionych stosownych opłat.

Niniejsza Umowa Ramowa („Umowa”) została zawarta przez klienta („Klient”) i Environmental Systems Research Institute, Inc. („Esri”), spółkę założoną według prawa stanu Kalifornia, z siedzibą pod adresem 380 New York Street, Redlands, California 92373-8100 USA.

Załącznik A zawiera definicje terminów pisanych wielkimi literami, użytych w niniejszej Umowie. Każdy rozdział niniejszej Umowy może zawierać dodatkowe definicje, które są używane wyłącznie w danym rozdziale.

1.0 OGÓLNE PRZYZNANIE PRAW I OGRANICZENIA

1.1 Przyznanie praw. W zamian za dokonanie wszelkich wymaganych opłat oraz zgodnie z niniejszą Umową Esri

a.	świadczy usługi określone w niniejszej Umowie; 
b.	przyznaje Klientowi niewyłączne i niezbywalne prawo i niewyłączną i niezbywalną licencję lub subskrypcję umożliwiające dostęp do i korzystanie z Asortymentu Esri określonego w Specyfikacjach i stosownych Dokumentach Zamówienia; oraz
c.	upoważnia Klienta do kopiowania i tworzenia produktów pochodnych Dokumentacji na własny użytek Klienta, w połączeniu z autoryzowanym korzystaniem z Dostarczanych Materiałów lub Asortymentu Esri. Klient zamieści następującą notę dotyczącą praw autorskich, potwierdzającą prawa własności przysługujące Esri i licencjodawcom Esri w stosunku do produktów pochodnych:

		„Fragmenty niniejszego dokumentu stanowią własność intelektualną Esri oraz licencjodawców Esri i zostały wykorzystane na podstawie udzielonej licencji. Copyright © [wstawić właściwe daty z materiałów źródłowych] Esri oraz licencjodawcy Esri. Wszelkie prawa zastrzeżone”.

Prawa przyznane w niniejszym rozdziale (i) obowiązują przez okres subskrypcji, odpowiedni Okres lub przez czas nieokreślony w przypadku, gdy żaden Okres nie ma zastosowania lub nie został określony w Dokumentach Zamówienia oraz (ii) podlegają dodatkowym prawom i ograniczeniom zawartym w niniejszej Umowie, w tym w Załączniku B.

1.2 Zapewnienie dostępu dla konsultanta lub kontrahenta. Klient może upoważnić swoich konsultantów lub kontrahentów do (i) hostowania Asortymentu Esri na rzecz Klienta oraz (ii) korzystania z Asortymentu Esri, wyłącznie na rzecz Klienta. Klient przejmie wyłączną odpowiedzialność za stosowanie się przez konsultantów i kontrahentów do postanowień niniejszej Umowy i zagwarantuje, że wszyscy konsultanci lub kontrahenci zaprzestaną korzystania z Asortymentu Esri po zakończeniu wykonywania prac dla Klienta. Uzyskiwanie dostępu do Asortymentu Esri lub korzystanie z niego przez konsultantów lub kontrahentów w celach innych niż na rzecz Klienta jest zabronione.

1.3 Zastrzeżenie praw. Wszelki Asortyment Esri składa się z chronionych prawem autorskim produktów Esri lub licencjodawców Esri; wszelkie prawa, które nie zostały wyraźnie przyznane w ramach niniejszej Umowy, są zastrzeżone.

1.4 Okres próbny, ewaluacja i licencje Beta. Produkty nabyte w ramach licencji lub subskrypcji ewaluacyjnych lub licencji dotyczących wersji próbnych, lub programu Beta są przeznaczone wyłącznie do celów ewaluacji i testowania, a nie do użytku komercyjnego. Wszelkie tego typu korzystanie będzie odbywać się na odpowiedzialność Klienta, a Produkty nie będą objęte Wsparciem Technicznym. Jeśli Klient nie przejdzie na licencję lub subskrypcję odpłatną przed upływem okresu ewaluacyjnego, może utracić wszelkie Treści Klienta oraz dostosowania zapisane w czasie okresu ewaluacyjnego. Jeśli Klient nie zamierza nabyć licencji ani subskrypcji, powinien wyeksportować takie Treści Klienta przed upływem okresu ewaluacyjnego.

1.5 Programy Edukacyjne. Klient zgadza się korzystać z Asortymentu Esri dostarczonego w ramach programu edukacyjnego, wyłącznie do celów edukacyjnych w Okresie Obowiązywania licencji edukacyjnej. Klient nie będzie korzystał z Produktów na potrzeby Użytku Administracyjnego, chyba że Klient nabył licencję na Użytek Administracyjny. „Użytek Administracyjny” oznacza działania administracyjne, które nie są bezpośrednio związane z dydaktyką ani edukacją, takie jak nanoszenie na mapy aktywów, zarządzanie infrastrukturą, wykonywanie analiz demograficznych, określanie tras dojazdu, zapewnienie bezpieczeństwa na terenie uczelni oraz wykonywanie analiz dostępności. Klient nie będzie korzystał z Produktów w celu uzyskiwania przychodu ani zysku.

1.6 Programy Oferujące Granty. Klient może korzystać z Asortymentu Esri dostarczonego w ramach programu oferującego granty wyłącznie do celów niekomercyjnych. Klient nie będzie korzystał z Asortymentu Esri w celu uzyskiwania przychodu ani zysku, poza przypadkami uzyskiwania zwrotu kosztów poniesionych w związku z eksploatacją i korzystaniem z Asortymentu Esri.

1.7 Pozostałe Programy Ograniczonego Korzystania Esri. W przypadku, gdy Klient nabędzie Asortyment Esri w ramach programu ograniczonego korzystania niewymienionego powyżej, korzystanie przez Klienta z takiego Asortymentu Esri będzie podlegało warunkom określonym na stosownej stronie wprowadzającej, w formularzu zgłoszeniowym lub na stronie internetowej Esri oraz niesprzecznym z nimi warunkom niniejszej Umowy.

2.0 OPROGRAMOWANIE

2.1 Rodzaje licencji. Esri udziela licencji na Oprogramowanie w ramach następujących rodzajów licencji; Dokumentacja i Dokumenty Zamówienia określają, które rodzaje licencji odnoszą się do zamówionego Oprogramowania:

a.	Licencja Sieciowa: Klient może zainstalować Oprogramowanie i korzystać z niego na komputerach w sieci z zastrzeżeniem, że liczba użytkowników korzystających z niego jednocześnie nie może przekroczyć liczby nabytych licencji. Licencja Sieciowa uprawnia do utrzymywania pasywnych instancji oprogramowania do zarządzania Licencjami Sieciowymi w trybie awaryjnym (failover), w osobnym środowisku systemu operacyjnego, w celu tymczasowego wsparcia w trybie awaryjnym.
b.	Licencja Wdrożeniowa: Klient może włączyć składniki aplikacji ArcGIS Runtime do Aplikacji o Wartości Dodanej oraz dystrybuować Aplikacje o Wartości Dodanej do użytkowników końcowych Klienta.
c.	Licencja na Serwer Wdrożeniowy: Klient może korzystać z Oprogramowania w ramach Licencji na Serwer, na wszelkie sposoby dozwolone w Umowie oraz w sposób opisany w Dokumentacji.
d.	Licencja na Serwer Deweloperski: Klient może korzystać z Oprogramowania w ramach Licencji na Serwer wyłącznie w celu tworzenia i testowania Aplikacji o Wartości Dodanej na zasadach opisanych w Dokumentacji.
e.	Użytek Deweloperski: Klient może zainstalować Oprogramowanie i korzystać z niego w celu tworzenia i testowania Aplikacji o Wartości Dodanej na zasadach opisanych w Dokumentacji.
f.	Licencja Podwójna: Klient może zainstalować Oprogramowanie na komputerze stacjonarnym i jednocześnie używać go na osobistym asystencie cyfrowym (PDA) lub komputerze podręcznym, o ile z Oprogramowania korzysta w danym momencie wyłącznie jedna osoba.
g.	Licencja na zastosowania awaryjne (failover): Klient może zainstalować Oprogramowanie w systemach nadmiarowych do zastosowań awaryjnych, jednak nadmiarowo zainstalowane Oprogramowanie może zostać uruchomione tylko wtedy, gdy główna instalacja nie działa. Nadmiarowe instalacje Oprogramowania pozostaną uśpione, gdy instalacja główna (lub jakakolwiek inna instalacja nadmiarowa) będzie działać poprawnie, z wyjątkiem okresu konserwacji systemu i aktualizacji baz danych.
h.	Licencja na Redystrybucję: Klient może powielać i dystrybuować Oprogramowanie, o ile

	1.	Klient powiela i dystrybuuje Oprogramowanie w całości;
	2.	Umowa licencyjna, która chroni Oprogramowanie w tym samym stopniu co niniejsza Umowa, została dołączona do każdej kopii Oprogramowania, a odbiorca zgadza się na przyjęcie warunków umowy licencyjnej;
	3.	Klient powiela wszelkie informacje o prawie autorskim i znakach towarowych oraz
	4.	Klient nie pobiera żadnej opłaty za korzystanie z Oprogramowania.

i.	Licencja na Serwer: Klient może zainstalować Oprogramowanie i korzystać z niego na serwerze. Licencje na Serwer mogą podlegać ograniczeniu liczby rdzeni serwera lub dotyczącemu wdrożenia na wielu serwerach, na zasadach opisanych w Dokumentach Zamówienia lub w Dokumentacji. Jeżeli opis Oprogramowania obejmuje korzystanie z niego w trybie awaryjnym, każda Licencja na Serwer obejmuje Licencję na Zastosowania Awaryjne.
j.	Licencja Pojedyncza: Klient może zezwolić jednemu autoryzowanemu użytkownikowi końcowemu na zainstalowanie Oprogramowania i korzystanie z niego na jednym komputerze. Klient może zezwolić temu jednemu autoryzowanemu użytkownikowi końcowemu na zainstalowanie drugiej kopii w celu korzystania z niej na drugim komputerze, wyłącznie przez tego użytkownika końcowego, pod warunkiem, że tylko jedna kopia Oprogramowania jest używana w danym momencie. Żaden inny użytkownik końcowy nie może używać Oprogramowania udostępnionego w ramach tej samej licencji w tym samym czasie, w jakimkolwiek innym celu.
k.	Licencja na Serwer Pośredniczący: Klient może korzystać z Oprogramowania w ramach Licencji na Serwer w celu tworzenia i testowania Aplikacji o Wartości Dodanej i pamięci podręcznych map; wykonywania przez użytkowników testów akceptacyjnych, wydajności i obciążenia oprogramowania stron trzecich; przygotowywania nowych aktualizacji danych komercyjnych oraz przeprowadzania szkoleń na zasadach określonych w Dokumentacji. Klient może korzystać z Aplikacji o Wartości Dodanej oraz pamięci podręcznych map na Serwerach Deweloperskich oraz Serwerach Wdrożeniowych.

2.2 Dozwolone sposoby korzystania

a.	Klient może

	1.	Zainstalować i przechowywać Oprogramowanie i Dane na elektronicznych urządzeniach służących do przechowywania danych oraz uzyskiwać do nich dostęp za pomocą tych urządzeń;
	2.	Sporządzać ich kopie archiwizacyjne oraz rutynowe kopie zapasowe;
	3.	Zainstalować nowszą wersję Oprogramowania i korzystać z niej równocześnie z zastępowaną wersją, w rozsądnym okresie przejściowym, który nie przekroczy sześciu miesięcy, o ile liczba wdrożeń którejkolwiek z wersji nie przekracza liczby licencji Klienta; po tym okresie Klient nie będzie korzystać z większej łącznej liczby kopii Oprogramowania niż liczba licencji posiadanych przez Klienta; Takie uprawnienie do równoczesnego korzystania nie ma zastosowania do Oprogramowania dostarczanego w ramach Licencji na Użytek Deweloperski.
	4.	Przenieść Oprogramowanie w licencjonowanej konfiguracji na komputer zastępczy;
	5.	Dystrybuować do osób trzecich Oprogramowanie oraz wszelkie powiązane z nim Kody Autoryzacyjne wymagane do korzystania z Licencji Wdrożeniowej oraz
	6.	Używać Oprogramowanie serwerowe w ramach Korzystania na zasadzie Komercyjnego DUA (ASP), jeśli Klient uzyska licencję na Korzystanie na zasadzie Komercyjnego DUA (ASP) lub jeśli jest organizacją rządową lub non profit, która prowadzi strony internetowe lub oferuje usługi internetowe na zasadzie uzyskania zwrotu poniesionych kosztów albo w celach niedochodowych.

b.	Klient może dostosowywać Oprogramowanie do własnych potrzeb przy użyciu języków makr lub skryptowych, interfejsów API lub bibliotek kodu źródłowego lub obiektowego, z zastrzeżeniem, że dostosowanie może mieć miejsce wyłącznie w zakresie opisanym w Dokumentacji.
c.	Klient może korzystać ze wszystkich czcionek dostarczonych wraz z Oprogramowaniem w ramach autoryzowanego korzystania z Oprogramowania. Klient może także używać czcionek Esri oddzielnie, do drukowania danych wyjściowych utworzonych przy pomocy Oprogramowania. Wszelkie ograniczenia dotyczące korzystania przez osoby trzecie z czcionek zawartych w Oprogramowaniu zostały określone w pliku czcionek.
d.	Esri publikuje warunki korzystania z konkretnego Oprogramowania w dokumencie http://www.esri.com/legal/scope-of-use.

3.0 ONLINE SERVICES

3.1 Definicje. Poniższe definicje uzupełniają definicje przedstawione w Załączniku A:

a.	„Użytkownicy Anonimowi” to wszyscy użytkownicy, którzy mają publiczny dostęp (tj. bez konieczności przedstawienia Poświadczeń Logowania Nazwanego Użytkownika) do dowolnej części Treści Klienta lub Aplikacji o Wartości Dodanej Klienta. Klient może dać Użytkownikom Anonimowym dostęp do Treści Klienta lub swoich Aplikacji o Wartości Dodanej poprzez opublikowanie ich za pomocą Narzędzi Udostępniania, w ramach autoryzowanego korzystania z Online Services.
b.	„Poświadczenia Logowania do Aplikacji” oznaczają wygenerowany przez system login do aplikacji i związane z nim hasło, udostępnione w wyniku zarejestrowania Aplikacji o Wartości Dodanej za pośrednictwem ArcGIS Online, który jeśli jest wbudowany w Aplikację o Wartości Dodanej, umożliwia jej dostęp do Online Services i korzystanie z nich.
c.	„Kredyty Usług” oznaczają jednostki wymienne, przyznawane wraz z subskrypcją Online Services w wysokości określonej w Dokumencie Zamówienia.
d.	„Narzędzia Udostępniania” oznaczają funkcje publikowania zawarte w Online Services oraz na Stronie ArcGIS, które umożliwiają Klientowi udostępnianie Treści i Aplikacji o Wartości Dodanej Klienta osobom trzecim lub Użytkownikom Anonimowym.

3.2 Subskrypcja Online Services. Esri publikuje warunki korzystania z konkretnych subskrypcji Online Services w dokumencie http://www.esri.com/legal/scope-of-use.

3.3 Dostęp do Aplikacji o Wartości Dodanej

a.	Nazwani Użytkownicy mają unikatowe, indywidualne poświadczenia logowania. Nazwani Użytkownicy mają prywatne uprawnienia dostępu do funkcji Online Services, które nie są publicznie dostępne dla Użytkowników Anonimowych.
b.	Klient może korzystać ze swojej subskrypcji Online Services w celu tworzenia Aplikacji o Wartości Dodanej do użytku wewnętrznego Nazwanych Użytkowników zgodnie z Dokumentacją. 
c.	Klient może przekazać Aplikacje o Wartości Dodanej osobie trzeciej do użytku w połączeniu z subskrypcją Online Services tej osoby trzeciej.
d.	Klient nie może dodawać osób trzecich jako Nazwanych Użytkowników do subskrypcji Online Services Klienta. Ograniczenie to nie dotyczy osób trzecich, określonych w definicji Nazwanych Użytkowników.
e.	Klient nie będzie udostępniał osobom trzecim ArcGIS Online Services dostępnych za pośrednictwem subskrypcji ArcGIS Online Klienta w inny sposób niż przez jego Aplikację o Wartości Dodanej. Ograniczenie to nie dotyczy osób trzecich, określonych w definicji Nazwanych Użytkowników.
f.	Klient może dać Użytkownikom Anonimowym dostęp do Aplikacji o Wartości Dodanej Klienta, działających w ramach jego subskrypcji, na warunkach określonych poniżej:

	1.	Klient może pobierać opłaty z tytułu takiego dostępu w przypadku tych rodzajów subskrypcji, które umożliwiają korzystanie do detalicznych celów komercyjnych.
	2.	Klient może wbudować do Aplikacji o Wartości Dodanej Poświadczenie Logowania do Aplikacji, aby umożliwić publiczne z niej korzystanie Użytkownikom Anonimowym, ale nie może wbudować Poświadczenia Logowania Nazwanego Użytkownika.
	3.	Klient odpowiada za wszystkie Kredyty Usług wykorzystane podczas korzystania przez Użytkowników Anonimowych z Aplikacji o Wartości Dodanej Klienta.
	4.	Klient ponosi wyłączną odpowiedzialność za zapewnienie wsparcia technicznego swoich Aplikacji o Wartości Dodanej.
	5.	Klient nie ma prawa umożliwiać Użytkownikom Anonimowym dostępu do Aplikacji o Wartości Dodanej przeznaczonych wyłącznie do użytku wewnętrznego Klienta. Aplikacje o Wartości Dodanej używane wewnętrznie wymagają od każdego użytkownika poświadczeń logowania Nazwanego Użytkownika.

3.4 Obowiązki Klienta

a.	Klient ponosi wyłączną odpowiedzialność za tworzenie i obsługę Treści Klienta i Aplikacji o Wartości Dodanej Klienta oraz za przestrzeganie przez Nazwanych Użytkowników warunków niniejszej Umowy. Klient oraz Nazwani Użytkownicy lub Użytkownicy Anonimowi (jeśli tacy istnieją) Klienta są jedynymi osobami uprawnionymi do dostępu do Online Services za pośrednictwem subskrypcji Klienta. Poświadczenia logowania Nazwanych Użytkowników są przeznaczone wyłącznie dla wyznaczonych Nazwanych Użytkowników i nie mogą być udostępniane innym osobom. Klient może ponownie przypisać Licencję Nazwanego Użytkownika, jeśli poprzedni Nazwany Użytkownik nie wymaga już dostępu do Online Services.
b.	Klient musi w swojej aplikacji zamieścić informację, że aplikacja ta korzysta z Online Services, o ile informacja ta nie wyświetla się automatycznie podczas korzystania z Online Services. Wytyczne w tym zakresie zamieszczono w Dokumentacji.

3.5 Modyfikacje Online Services. Esri może w dowolnym momencie zmodyfikować Online Services oraz powiązane z nimi API, z 30-dniowym wyprzedzeniem od daty ogłoszenia w przypadku istotnych zmian oraz 90-dniowym wyprzedzeniem w przypadku przestarzałych elementów. Jeżeli jakiekolwiek modyfikacje lub przypadki zastąpienia lub wyłączenia Online Services będą mieć istotny, niekorzystny wpływ na działania Klienta, Esri może, według własnego uznania, podjąć próbę naprawienia, skorygowania lub obejścia problemu dotyczącego Online Services. Jeżeli wykonalne rozwiązanie nie jest uzasadnione z handlowego punktu widzenia, Klient może anulować swoją subskrypcję Online Services, a Esri dokona proporcjonalnego zwrotu kosztów.

3.6 Zmiany opłat za subskrypcję. Esri może zmienić wysokość opłat za subskrypcje obejmujące okres dłuższy niż 1 miesiąc, po poinformowaniu Klienta o takim zamiarze co najmniej na 60 dni przed upływem aktualnego okresu subskrypcji. Esri może zmienić wysokość opłat za subskrypcje miesięczne po przekazaniu informacji z 30-dniowym wyprzedzeniem. Poza Stanami Zjednoczonymi dystrybutor może przedstawić powiadomienie o zmianach opłat.

3.7 Treści Klienta

a.	Własność. Klient zachowuje wszelkie prawa i tytuły do Treści Klienta oraz wynikające z nich korzyści. Klient niniejszym przyznaje Esri i dostawcom lub licencjodawcom Esri niewyłączne, nieprzenoszalne, obejmujące cały świat prawa do hostingu, uruchamiania oraz powielania Treści Klienta wyłącznie dla celów umożliwiających Klientowi korzystanie z Online Services. Bez zgody Klienta Esri nie będzie uzyskiwać dostępu do Treści Klienta, korzystać z niej ani jej ujawniać, z wyłączeniem uzasadnionej konieczności, gdy będzie to niezbędne do obsługi korzystania Klienta z Online Services, zareagowania na prośby Klienta dotyczące obsługi klienta lub rozwiązania problemów związanych z subskrypcją Klienta, lub też do innych celów, do których Klient upoważni Esri na piśmie. W przypadku uzyskiwania dostępu przez Klienta do Online Services za pomocą aplikacji zapewnianej przez osobę trzecią, Esri może ujawnić Treść Klienta danej osobie trzeciej, gdy jest to konieczne w celu zapewnienia współdziałania między aplikacją, Online Services i Treściami Klienta. Esri może ujawnić Treści Klienta, jeśli wymagać tego będzie prawo lub zostanie do tego zobowiązana przez prawomocny wyrok sądu lub decyzję innej instytucji rządowej; w takim przypadku Esri podejmie uzasadnione próby ograniczenia zakresu takiego ujawnienia. Klient przejmuje pełną odpowiedzialność za zapewnienie, aby Treści Klienta były właściwe do korzystania przy użyciu Online Services, oraz za regularne tworzenie kopii zapasowych przy użyciu narzędzi eksportowych i możliwości pobierania, dostępnych w ramach Online Services.
b.	Współdzielenie Treści Klienta. Jeśli Klient udostępni swoje Treści przy użyciu Narzędzi Udostępniania, wówczas potwierdza, że zapewnia osobom trzecim możliwość przechowywania, zapisywania w pamięci podręcznej, kopiowania, powielania, (re)dystrybuowania, przesyłania i korzystania z Treści Klienta za pomocą Online Services. Esri nie odpowiada za jakąkolwiek utratę, usunięcie, modyfikację ani ujawnienie Treści Klienta, wynikające z korzystania lub niewłaściwego korzystania z Narzędzi Udostępniania lub Online Services, Treści Klienta, Strony ArcGIS, Dokumentacji lub powiązanych materiałów. Korzystanie z Narzędzi Udostępniania odbywa się wyłącznie na ryzyko Klienta.
c.	Odzyskiwanie Treści Klienta po wypowiedzeniu. Po wypowiedzeniu niniejszej Umowy lub zakończeniu jakiegokolwiek okresu próbnego, ewaluacji lub subskrypcji Esri udostępni Klientowi jego Treści w celu ich pobrania przez okres 30 dni, chyba że Klient poprosi o krótszy okres dostępności lub udostępnienie danych przez Esri zostanie prawnie zakazane. Po tym okresie prawo Klienta do dostępu do jego Treści oraz korzystania z nich w Online Services wygaśnie, a Esri nie będzie mieć żadnych zobowiązań dotyczących przechowywania lub zwrotu Treści Klienta.

3.8 Ograniczenia dotyczące korzystania z Online Services; Kredyty Usług. Każda subskrypcja na Online Services obejmuje Kredyty Usług opisane w stosownym Dokumencie Zamówienia. Każdy Kredyt Usług uprawnia Klienta do skorzystania z określonej liczby Online Services, przy czym liczba ta zależy od rodzaju wykorzystanych Online Services. W miarę korzystania z Online Services Kredyty Usług są automatycznie odejmowane z subskrypcji Klienta, do chwili wyczerpania dostępnej liczby Kredytów Usług. W razie potrzeby Klient może nabyć dodatkowe Kredyty Usług. Esri powiadomi administratora konta subskrypcji Klienta, gdy zużycie Kredytów Usług Klienta osiągnie około 75% Kredytów Usług przyznanych Klientowi w ramach subskrypcji. Esri zastrzega sobie prawo do zawieszenia dostępu Klienta do Online Services wykorzystujących Kredyty Usług w razie wykorzystania przez Klienta wszystkich przysługujących mu Kredytów Usług. Esri niezwłocznie przywróci Klientowi dostęp do jego Online Services, po wykupieniu przez Klienta dodatkowych Kredytów Usług.

4.0 DANE

4.1 Definicje. Poniższe definicje uzupełniają definicje przedstawione w Załączniku A:

a.	„Dane Przedsiębiorstw” oznacza każdy zestaw danych, który zawiera listę przedsiębiorstw i może zawierać inne powiązane atrybuty dotyczące przedsiębiorstw.
b.	„Pakiety Treści Esri” oznaczają cyfrowy plik zawierający treści dotyczące mapy bazowej ArcGIS Online (np. kafle mapy rastrowej, zobrazowania, dane wektorowe) wyodrębnione z usług ArcGIS Online Basemap Services.
c.	„Dane Drogowe” oznaczają Dane obejmujące lub opisujące informacje na temat dróg, ulic oraz powiązane funkcje.

4.2 Dozwolone sposoby korzystania

a.	O ile Klient nie uzyskał stosownego upoważnienia na piśmie, Klient może korzystać z Danych wyłącznie w połączeniu z Produktami, dla których takie Dane zostały dostarczone przez Esri.
b.	Klient może umieszczać reprezentacje Danych w formie wydruku lub w statycznych formatach elektronicznych (np. PDF, GIF, JPEG) w pakietach prezentacji, studiach marketingowych lub innych raportach i dokumentach zawierających obrazy map lub zestawienia danych pozyskanych w wyniku korzystania z Produktów Esri przekazywanych osobom trzecim, z zastrzeżeniem ograniczeń sformułowanych w niniejszej Umowie, przy założeniu, że Klient dołączy do tych reprezentacji Danych informacje o źródle ich pochodzenia, w których wskaże Esri lub stosownych licencjodawców Esri jako źródło wykorzystanej części Danych.
c.	Klient może przenosić offline Dane map bazowych ArcGIS Online przy użyciu Pakietów Treści Esri, a następnie transferować je na dowolne urządzenie w celu korzystania z nich wraz z licencjonowanymi aplikacjami ArcGIS Runtime oraz oprogramowaniem ArcGIS Desktop. W innym przypadku Klient nie może buforować ani pobierać takich Danych.
d.	Na mocy niniejszej Umowy Esri nie nabywa żadnych praw do Treści Klienta.

4.3 Ograniczenia korzystania.

a.	Klient nie może w sposób bezpośredni ani pośredni (poprzez upoważnianie swoich klientów) oznaczać Danych wspólną marką, korzystać z Danych w ramach jakichkolwiek nieautoryzowanych usług lub produktów, ani oferować Danych za pośrednictwem lub w imieniu dowolnej osoby trzeciej.
b.	Klient nie może wykorzystywać Danych ani umożliwiać osobom trzecim wykorzystywania Danych do celów kompilowania, ulepszania, weryfikowania, uzupełniania, dodawania do lub usuwania z kompilacji informacji sprzedawanej, wypożyczanej, publikowanej, dostarczanej lub w jakikolwiek inny sposób przekazywanej osobie trzeciej.
c.	Dane Przedsiębiorstw. Klient nie może wykorzystywać Danych Przedsiębiorstw do celów marketingu bezpośredniego, odsprzedaży, publikacji lub dystrybucji osobie trzeciej w ramach listy mailingowej, książki telefonicznej, ogłoszeń i innej kompilacji informacji, chyba że uzyskał stosowne upoważnienie na piśmie.
d.	Dane Drogowe. Klient może korzystać z Danych Drogowych do tworzenia map, geokodowania, wyznaczania tras i analizy sieci transportowej. O ile Klient nie uzyskał stosownego upoważnienia na piśmie, Klient nie może korzystać z Danych Drogowych do:

	1.	Nawigacji w czasie rzeczywistym, w tym ostrzegania użytkownika o mających się pojawić elementach trasy wymagających wykonania manewru (np. o zbliżającym się zakręcie), ani do obliczania alternatywnej trasy, jeżeli zakręt zostanie pominięty;
	2.	Zsynchronizowanego wyznaczania tras dla wielu pojazdów lub
	3.	Zsynchronizowanej optymalizacji tras.

e.	Dane Business Analyst. Klient może buforować Dane dostarczone wraz z aplikacją ArcGIS Business Analyst Mobile App na urządzeniu mobilnym w celu korzystania z nich w związku z korzystaniem przez niego z Business Analyst Server. W innym przypadku Klient nie może buforować ani pobierać takich Danych.
f.	Licencje na częściowy zestaw danych: Jeśli Klient zamawia podzestaw zestawu danych (na przykład podzestaw dotyczący kraju, regionu, województwa lub innej części globalnej bazy danych), Klient może używać tylko takiego objętego licencją podzestawu, a nie jakiejkolwiek innej części pełnego zestawu danych.
g.	Dane Esri MapStudio. Klient może tworzyć, publikować, wyświetlać i rozpowszechniać mapy w formie wydruku oraz w elektronicznym formacie statycznym wyłącznie dla celów przekazywania wiadomości.
h. 	Dane Michael Bauer Research International Boundaries („Dane MBR”): Prawo Klienta do korzystania z danych pobranych na urządzenia Klienta (np. Danych MBR przechowywanych w ArcGIS Enterprise lub ArcGIS Desktop) wygasa dwa lata po pobraniu.


4.4 Dodatkowe warunki dotyczące danych. Niektórzy licencjodawcy Danych wymagają od Esri przekazania Klientowi dodatkowych wymogów odnośnie atrybucji oraz warunków korzystania. Te warunki uzupełniają i zmieniają postanowienia niniejszej Umowy i są dostępne pod adresem www.esri.com/legal/third-party-data.

5.0 WSPARCIE

Klienci w Stanach Zjednoczonych: Esri oferuje klientom na terytorium Stanów Zjednoczonych Usługi Wsparcia dla Oprogramowania i Online Services zgodnie z Programem Wsparcia i Pomocy Technicznej Esri oraz na warunkach określonych w niniejszej Umowie.

Klienci spoza Stanów Zjednoczonych: Klienci mogą korzystać z usług wsparcia realizowanych przez lokalnego dystrybutora Esri na określonych przez niego warunkach standardowych zasad świadczenia pomocy technicznej.


ZAŁĄCZNIK A
GLOSARIUSZ POJĘĆ

Poniższy glosariusz dotyczy całego Asortymentu Esri i wszystkich Usług Esri oferowanych klientom Esri. Część Asortymentu i Usług Esri może nie być objęta niniejszą Umową. Należy zignorować warunki, które nie dotyczą Asortymentu i Usług Esri oferowanych na mocy niniejszej Umowy.

„API” oznacza interfejs programowania aplikacji.
„Aplikacje o Wartości Dodanej” oznaczają aplikację utworzoną przez Klienta, do użytku w połączeniu z autoryzowanym korzystaniem z dowolnego Oprogramowania, dowolnych Danych lub Online Services.
„Asortyment Esri” oznacza dowolny Produkt lub Dokumentację. Jeżeli Esri bezpośrednio oferuje Klientowi Szkolenia lub Professional Services, definicja terminu Asortyment Esri obejmuje również Dostarczane Materiały po stałej, określonej cenie oraz Materiały Szkoleniowe. Asortyment Esri nie obejmuje Usług ani Treści Osób Trzecich.
„Beta” oznacza wszelkie wersje alfa, beta lub inne wersje przedprodukcyjne („prerelease”) Produktu.
„Cloud Services Zarządzane przez Esri” lub „EMCS” oznaczają określoną dla klienta infrastrukturę chmury, Oprogramowanie, Dane i platformę sieciową hostowane, zarządzane i udostępniane przez Esri Klientowi lub użytkownikom końcowym Klienta za pośrednictwem internetu.
„Cloud Services” oznacza Online Services i EMCS.
„Dane” oznaczają komercyjnie udostępnione zbiory danych elektronicznych, w tym m.in. geograficzne dane wektorowe, raporty danych rastrowych lub powiązane atrybuty tabelaryczne, które Esri łączy z innym Asortymentem Esri lub dostarcza niezależnie.
„Dokumentacja” oznacza wszelką dokumentację referencyjną dla użytkownika dostarczoną przez Esri wraz z Dostarczanymi Materiałami lub Asortymentem Esri.
„Dokumenty Zamówienia” oznaczają ofertę sprzedaży, wycenę odnowienia Wsparcia, zamówienie zakupu, ofertę, Zlecenie Wykonania Prac oraz inne dokumenty identyfikujące Asortyment, aktualizacje lub Usługi Esri zamawiane przez Klienta.
„Dostarczane Materiały” oznaczają wszelkie materiały dostarczane przez Esri Klientowi w wyniku realizacji Professional Services, inne niż Produkty, Szkolenia lub Usługi świadczone w ramach programu EEAP.
„GIS” oznacza system informacji geograficznej.
„Kody Autoryzacyjne” oznaczają wszelkie klucze, numery autoryzacyjne, kody umożliwiające dostęp, poświadczenia logowania, kody aktywacyjne, tokeny, nazwy użytkowników i hasła lub inne mechanizmy wymagane w celu korzystania z Asortymentu Esri.
„Kontrola” oznacza posiadanie ponad 50 procent akcji z prawem głosu lub innych udziałów z prawem głosu w kontrolowanym podmiocie.
„Korzystanie na zasadzie Komercyjnego ASP” oznacza korzystanie na zasadzie komercyjnego dostawcy usług aplikacyjnych, czyli uzyskiwanie przychodów dzięki udostępnianiu Oprogramowania lub Online Services poprzez Aplikację o Wartości Dodanej, np. przez pobieranie opłat za subskrypcję, usługi lub jakiegokolwiek innego rodzaju transakcje albo uzyskiwanie przychodów reklamowych większych niż okazjonalne.
„Licencja Bezterminowa” oznacza licencję umożliwiającą nieograniczone w czasie korzystanie z wersji Asortymentu Esri, za którą uiszczone zostały stosowane opłaty licencyjne, chyba że na mocy niniejszej Umowy Esri albo Klient dokona wypowiedzenia licencji.
„Licencja lub Subskrypcja Nazwanego Użytkownika” oznacza licencję lub subskrypcję przeznaczoną do użytku przez pojedynczego Nazwanego Użytkownika.
„Licencja Okresowa” oznacza licencję na korzystanie z Asortymentu Esri przez ograniczony okres („Okres Obowiązywania”).
„Materiały Szkoleniowe” oznaczają treści cyfrowe lub drukowane niezbędne do ukończenia Szkolenia, które mogą obejmować, między innymi, zeszyty ćwiczeń, dane, koncepcje, ćwiczenia i egzaminy.
„Nazwani Użytkownicy” oznaczają pracownika, agenta, konsultanta lub kontrahenta Klienta, któremu Klient przypisał unikatowe poświadczenie zabezpieczonego logowania (tożsamość) nazwanego użytkownika, umożliwiające dostęp do Produktu w celu korzystania z funkcji zarządzanych takim poświadczeniem w ramach Produktu, dla wyłącznej korzyści Klienta. W przypadku zastosowań edukacyjnych Nazwanymi Użytkownikami mogą być zarejestrowani studenci.
„Online Services” oznacza oferowany przez Esri dowolny, udostępniony komercyjnie system geoprzestrzenny Esri oparty na Internecie, w tym aplikacje oraz powiązane API, służący do przechowywania i publikowania map, danych oraz innego typu informacji, a także do zarządzania nimi i korzystania z nich. Online Services nie obejmują Danych i Treści.
„Oprogramowanie” oznacza typowe oprogramowanie komercyjne, z wyłączeniem Danych, do którego uzyskano dostęp lub które pobrano ze strony internetowej autoryzowanej przez Esri, lub które Esri dostarcza na dowolnym nośniku i w dowolnym formacie; w tym kopie zapasowe, aktualizacje, dodatki service pack, łaty, poprawki i dozwolone kopie scalone.
„Podmiot Stowarzyszony” oznacza podmiot, który bezpośrednio lub pośrednio (i) kontroluje, (ii) jest kontrolowany lub (iii) podlega wspólnej z inną osobą Kontroli; przy czym „Kontrola” oznacza posiadanie ponad 50 procent akcji z prawem głosu lub innych udziałów z prawem głosu w kontrolowanym podmiocie. 
„Poświadczenia Logowania Nazwanego Użytkownika” oznaczają login i hasło danej osoby, które dają jej dostęp do Produktów i możliwość korzystania z nich.
„Próbki” oznaczają kod próbny, próbne aplikacje, dodatki i próbne rozszerzenia Produktów.
„Produkty” oznaczają Oprogramowanie, Dane i Online Services.
„Professional Services” oznaczają usługi deweloperskie lub doradcze, realizowane przez Esri na rzecz Klienta.
„Specyfikacje” oznaczają (i) Dokumentację dla Oprogramowania i Online Services, (ii) zakres prac określony w dowolnym Zleceniu Wykonania Prac lub (iii) opublikowane przez Esri opisy kursów w ramach Szkoleń.
„Strona ArcGIS” oznacza stronę www.arcgis.com oraz wszelkie strony będące jej następcami, a także powiązane strony internetowe.
„Szkolenie” oznacza standardowe szkolenie dotyczące Produktu, które Esri oferuje w ramach niniejszej Umowy.
„Treści Klienta” oznaczają wszelkie Treści dostarczone, użytkowane lub opracowane przez Klienta w związku z korzystaniem przez niego z Asortymentu lub Usług Esri, w tym Aplikacji o Wartości Dodanej. Treści Klienta nie obejmują żadnych informacji zwrotnych, sugestii ani próśb dotyczących ulepszeń, dostarczanych Esri przez Klienta.
„Treści Osób Trzecich” oznaczają wszelkie Treści, które Klient może uzyskać ze strony internetowej osób trzecich lub które mogą zostać zamieszczone przez osoby inne niż pracownicy, dostawcy lub wykonawcy Esri bezpośrednio na stronie internetowej Esri.
„Treści” oznaczają dane, obrazy, fotografie, animacje, pliki wideo, pliki audio, tekst, mapy, bazy danych, modele danych, arkusze kalkulacyjne, interfejsy użytkownika, komponenty graficzne, ikony, oprogramowanie i inne zasoby.
„Usługi” oznaczają Wsparcie. Jeżeli Esri bezpośrednio oferuje Klientowi EMCS, Szkolenia lub Professional Services, definicja terminu Usługi obejmuje również EMCS, Szkolenia i Professional Services.
„Użytek Osobisty” oznacza niekomercyjny użytek osobisty przez indywidualnego Klienta. Użytek Osobisty wyklucza używanie na rzecz osób trzecich, w tym jednostek komercyjnych, edukacyjnych, rządowych lub non profit.
„Wsparcie” oznacza oferowany przez Esri program oparty na subskrypcji, upoważniający Klienta do otrzymywania aktualizacji Programu oraz innych korzyści, takich jak dostęp do pomocy technicznej i internetowych zasobów umożliwiających naukę we własnym tempie.
„Zlecenia Wykonania Prac” oznaczają Dokument Zamówienia Usług.
„Złośliwy Kod” oznacza wirusy komputerowe; robaki; bomby czasowe; konie trojańskie lub jakikolwiek inny kod, pliki, ataki typu denial-of-service czy programy komputerowe, zaprojektowane w celu zakłócenia, zniszczenia lub ograniczenia działania jakiegokolwiek oprogramowania czy sprzętu komputerowego lub sprzętu telekomunikacyjnego.

ZAŁĄCZNIK B
OGÓLNE POSTANOWIENIA I WARUNKI

Poniższe ogólne postanowienia i warunki dotyczą całego Asortymentu i Usług Esri, które Esri może oferować klientom. Część Asortymentu i Usług Esri może nie być dostępna na mocy tej Umowy. Należy zignorować warunki, które nie dotyczą Asortymentu i Usług Esri oferowanych na mocy niniejszej Umowy.

Artykuł 1 — Ogólne ograniczenia korzystania

Z wyjątkiem sytuacji wyraźnie dopuszczonych w niniejszej Umowie, Klient nie będzie

a.	Sprzedawać, wypożyczać, wynajmować, sublicencjonować, dystrybuować, pożyczać, przydzielać Asortymentu Esri, ani oddawać Asortymentu Esri do użytku w określonych, regularnie powtarzających się odstępach czasu (ang. time-share);
b.	Korzystać z Oprogramowania na zasadzie Komercyjnego ASP lub biura świadczącego usługi dla osób trzecich;
c.	Dystrybuować wśród osób trzecich Asortymentu Esri, bądź dawać im bezpośredniego dostępu do nich, w całości ani w części, w tym m.in. rozszerzeń, komponentów lub bibliotek DLL;
d.	Dystrybuować Kodów Autoryzacyjnych wśród osób trzecich;
e.	Odtwarzać kodu źródłowego, dekompilować ani dezasemblować Produktu ani Dostarczanych Materiałów, dostarczanych w formie skompilowanej;
f.	Podejmować żadnych prób obejścia środków technicznych kontrolujących dostęp do Asortymentu Esri lub korzystanie z niego.
g.	Przechowywać, zapisywać w pamięci podręcznej, używać, przekazywać, dystrybuować lub udzielać sublicencji na Treści, ani w inny sposób korzystać z Asortymentu Esri w sposób naruszający prawa Esri lub osób trzecich, łącznie z prawami własności intelektualnej, prawami dotyczącymi ochrony dóbr osobistych, prawami antydyskryminacyjnymi oraz wszelkimi innymi właściwymi przepisami ustawowymi i wykonawczymi;
h.	Usuwać ani zacierać jakichkolwiek informacji na temat praw patentowych, praw autorskich, praw do znaków towarowych bądź praw własnościowych przysługujących Esri (lub licencjodawcom Esri) ani informacji zawartych w Asortymencie Esri, danych wyjściowych z Asortymentu Esri, plikach metadanych czy stronach atrybucyjnych w wersji online lub wydrukowanej Danych i Dokumentacji, czy też do niej dołączonych;
i.	Odłączać ani używać osobno poszczególnych części lub komponentów Asortymentu Esri;
j.	Włączać żadnej części Asortymentu Esri do produktów lub usług osób trzecich na potrzeby używania go przez osoby trzecie w sposób konkurencyjny dla Asortymentu Esri;
k.	Publikować lub w inny sposób udostępniać wyników testów porównawczych przeprowadzanych na wersjach Beta Produktów bez wcześniejszego uzyskania pisemnej zgody Esri i licencjodawców Esri; lub
l.	Używać, zawierać, modyfikować, dystrybuować, udostępniać ani łączyć żadnego Asortymentu Esri w sposób, który poddałby go albo jakąkolwiek jego część warunkom licencji dotyczących otwartego kodu źródłowego lub otwartej bazy danych wymagającym, aby Asortyment Esri był:

	1.	Ujawniony w formie kodu źródłowego osobom trzecim;
	2.	Oddany w licencjonowanie osobom trzecim w celu utworzenia produktów pochodnych albo
	3.	Redystrybuowany osobom trzecim bez żadnej opłaty.

Ograniczenia te nie obowiązują w zakresie, w jakim są niezgodne z obowiązującymi przepisami.

Artykuł 2 — Okres obowiązywania i wypowiedzenie Umowy

Klient może w dowolnym momencie wypowiedzieć niniejszą Umowę lub licencję bądź subskrypcję na dowolny Asortyment Esri, po uprzednim poinformowaniu Esri na piśmie. Wypowiedzenie bez przyczyny nie upoważnia Klienta do otrzymania jakichkolwiek zwrotów wniesionych opłat. Ewentualne prawo do wstrzymania trwającego zaangażowania w odniesieniu do Usług jest określone w odpowiednim punkcie w części zasadniczej niniejszej umowy. Każda ze stron może wypowiedzieć niniejszą Umowę lub każdą licencję bądź subskrypcję, w związku z istotnym naruszeniem warunków umowy, które nie zostanie naprawione w ciągu 30 dni od przekazania stronie naruszającej pisemnej informacji zawiadamiającej o naruszeniu. Po wypowiedzeniu Umowy z powodu naruszenia Esri zaniecha realizacji Usług. Wszelkie licencje na Asortyment Esri, które nie zostaną wstrzymane po wypowiedzeniu Umowy, będą kontynuowane zgodnie z warunkami niniejszej Umowy.

Jeżeli Esri wypowie tę Umowę po naruszeniu jej postanowień przez Klienta, Esri będzie mogła, według własnego uznania, w dowolnym momencie wypowiedzieć licencje lub subskrypcje Klienta na Asortyment Esri. Jeżeli Klient wypowie niniejszą Umowę z określeniem lub bez określenia przyczyny, Klient również będzie mógł, według własnego uznania, wypowiedzieć licencje lub subskrypcje Klienta na Asortyment Esri.

Po wypowiedzeniu licencji lub subskrypcji Klient

a.	Zaniecha dostępu do Asortymentu Esri, którego dotyczy wypowiedzenie, oraz korzystania z niego;
b.	Wyczyści wszystkie foldery pamięci podręcznej po stronie klienta, pochodzące z Cloud Services; oraz
c.	Zaprzestanie używania i odinstaluje, usunie oraz zniszczy wszystkie kopie odnośnego Asortymentu Esri, będące w posiadaniu lub pod kontrolą Klienta, jak również wszelkie ich modyfikacje lub połączone fragmenty utrwalone w dowolnej formie, a także sporządzi i dostarczy Esri lub dystrybutorowi Esri dowody potwierdzające przeprowadzenie tych działań.

Esri może wstrzymać świadczenie Usług bezpośrednio po pisemnym zawiadomieniu Klienta w przypadku wszczęcia postępowania upadłościowego przez lub w stosunku do Klienta do czasu naprawienia wszelkich istniejących naruszeń przez syndyka i dostarczenia odpowiedniego zabezpieczenia przyszłego wykonania zgodnie z niniejszą Umową. Niniejsza Umowa zostaje rozwiązania z chwilą ogłoszenia upadłości przez którąkolwiek ze stron, likwidacji lub rozwiązania którejkolwiek ze stron.

Artykuł 3 — Ograniczone Gwarancje i Zastrzeżenia

3.1 Ograniczone Gwarancje. Z zastrzeżeniem poniższego Esri gwarantuje klientowi, że (i) Asortyment Esri będzie zasadniczo zgodny z odpowiednimi Specyfikacjami, a (ii) Usługi będą zasadniczo zgodne z profesjonalnymi i technicznymi standardami branżowymi. Okres gwarancyjny na Asortyment i Usługi Esri oferowane na Licencji Bezterminowej trwa 90 dni od daty dostawy lub od daty akceptacji, jeśli w niniejszej Umowie przewidziano okres akceptacji. Okres gwarancyjny na Asortyment i Usługi Esri oferowane na zasadzie subskrypcji lub licencji okresowej obowiązuje przez krótszy z następujących dwóch okresów: przez czas trwania subskrypcji lub okresu licencji; przez 90 dni od daty dostawy lub od daty akceptacji.

3.2 Zastrzeżenie Szczególne. Treści Osób Trzecich, Dane, Próbki, poprawki, łaty, uaktualnienia, Online Services dostarczane bezpłatnie oraz Produkty Beta, produkty ewaluacyjne i wersje próbne dostarczane są w stanie „takim, w jakim są”, bez żadnego rodzaju gwarancji.

3.3 Zastrzeżenie Ogólne. Poza wymienionymi wyraźnymi, ograniczonymi gwarancjami określonymi w Umowie, Esri nie udziela żadnych innych gwarancji oraz nie podejmuje żadnych zobowiązań, wyraźnych ani dorozumianych, w tym między innymi w zakresie przydatności do sprzedaży, przydatności do konkretnego celu oraz nienaruszania praw własności intelektualnej. Esri nie ponosi odpowiedzialności za żadne niezgodności wynikające z wprowadzonych przez Klienta w Asortymencie Esri modyfikacji innych niż określone w Dokumentacji. Esri nie gwarantuje, że Asortyment Esri lub korzystanie z niego przez Klienta będzie przebiegać bez zakłóceń i błędów, w sposób odporny na błędy (fault-tolerant) lub niepowodujący uszkodzeń (fail-safe), ani że wszelkie niezgodności mogą być lub będą poprawione. Asortyment Esri nie jest zaprojektowany, wytworzony ani przeznaczony do użytkowania w środowiskach lub aplikacjach, których usterki mogą doprowadzić do śmierci, kalectwa albo poważnych strat mienia lub szkód środowiska naturalnego. Klient nie powinien stosować się do propozycji trasy nawigacyjnej, która wydaje się ryzykowna, niebezpieczna lub niezgodna z prawem. Za wszelkie takie używanie odpowiada Klient i ponosi za nie pełną odpowiedzialność oraz jego koszty.

3.4 Zastrzeżenia.

a.	Zastrzeżenie dotyczące Internetu. Żadna ze stron nie będzie ponosić odpowiedzialności za szkody, zgodnie z jakąkolwiek teorią prawa, wynikłe wskutek działania lub zaprzestania działania Internetu lub z powodu wprowadzenia przepisów dotyczących Internetu, które mogą ograniczać działanie Cloud Services lub go zabraniać.
b.	Strony Internetowe Osób Trzecich; Treści Osób Trzecich. Esri nie odpowiada za Treści ani Strony Internetowe Osób Trzecich pojawiające się lub wymienione w Asortymencie Esri lub na stronach Esri, w tym na stronach www.esri.com i www.arcgis.com. Podawanie linków do stron internetowych i zasobów stron trzecich nie sugeruje żadnego rodzaju rekomendacji, powiązania ani sponsoringu.

3.5 Wyłączny Środek Naprawczy. W przypadku naruszenia przez Esri ograniczonych gwarancji określonych w tym punkcie, wyłączny środek naprawczy przysługujący Klientowi oraz całkowita odpowiedzialność Esri będą obejmować wymianę wszelkich wadliwych nośników oraz jedno z następujących działań: (i) naprawę, skorygowanie lub obejście problemu dotyczącego Asortymentu lub Usług Esri lub (ii) zwrot opłat uiszczonych przez Klienta za Asortyment lub Usługi Esri, które nie spełniają ograniczonej gwarancji Esri, pod warunkiem że Klient odinstaluje, usunie i zniszczy wszystkie kopie stosownego Asortymentu Esri, zaprzestanie korzystania z Cloud Services i przestanie uzyskiwać do nich dostęp oraz sporządzi i dostarczy Esri lub autoryzowanemu dystrybutorowi Esri dowód przeprowadzenia tych działań.

Artykuł 4 — Ograniczenie Odpowiedzialności

4.1 Wyłączenie Odpowiedzialności. Odpowiedzialność Klienta, Esri, licencjodawcy lub dystrybutora Esri w żadnym przypadku nie będzie obejmować wszelkich szkód pośrednich, szczególnych, ubocznych lub wtórnych, utraconych zysków, niedokonanych sprzedaży lub utraty wartości przedsiębiorstwa, kosztów nabycia zastępczych towarów lub usług lub szkód przekraczających stosowne opłaty licencyjne i opłat za subskrypcję uiszczanych lub należnych Esri za Asortyment Esri, które mogą stać się przyczyną powództwa.

4.2 Ograniczenia i wyłączenia odpowiedzialności w poprzednim podpunkcie nie mają zastosowania do naruszenia, niewłaściwego korzystania lub przywłaszczenia przez Klienta praw własności intelektualnej Esri lub licencjodawców Esri, a także do zobowiązań w zakresie przejęcia odpowiedzialności przez każdą ze stron, rażącego zaniedbania, winy umyślnej lub naruszenia postanowień niniejszej Umowy dotyczących Spełnienia Wymogów Eksportowych lub stosownych przepisów lub regulacji.

4.3 Zastosowanie Wyłączeń i Ograniczeń. Esri lub autoryzowany dystrybutor Esri ustalili opłaty oraz zawarli niniejszą Umowę w oparciu o wyłączenia i ograniczenia odpowiedzialności określone w niniejszej Umowie; opłaty odzwierciedlają rozkład ryzyka stanowiący zasadniczą podstawę umowy między stronami. Powyższe ograniczenia będą obowiązywać, niezależnie od tego, czy strona jest świadoma możliwości powstania jakichkolwiek szkód i bez względu na niespełnienie zasadniczego założenia jakichkolwiek wyłącznych, ograniczonych środków naprawczych.

4.4 Powyższe zastrzeżenia, ograniczenia i wyłączenia mogą być nieważne w niektórych systemach prawnych oraz mają zastosowanie tylko w zakresie dozwolonym przez prawo właściwe w systemie prawnym obowiązującym Klienta. Klientowi mogą przysługiwać dodatkowe prawa, których nie można uchylić ani się zrzec. Esri nie ma na celu ograniczenia, w żadnym stopniu niedozwolonym przez prawo, udzielonych Klientowi gwarancji ani przysługującego mu zadośćuczynienia.

Artykuł 5 — Przejęcie Odpowiedzialności

5.1 Definicje. Poniższe definicje uzupełniają definicje przedstawione w Załączniku A:

a.	„Roszczenie” oznacza jakiekolwiek roszczenie, powództwo lub żądanie strony trzeciej.
b.	„Zwolniony z Odpowiedzialności” oznacza Klienta i jego członków zarządu, wyższe kierownictwo oraz pracowników.
c.	„Roszczenie z tytułu Naruszenia” oznacza jakiekolwiek Roszczenie oparte na twierdzeniu, że korzystanie z Asortymentu Esri przez Klienta lub uzyskanie dostępu do tego Asortymentu narusza określone patenty, prawa autorskie, prawa do znaku towarowego lub tajemnice handlowe.
d.	„Strata(-y)” oznacza bieżące straty, rekompensatę szkód, kwotę rozliczeniową, koszty lub wydatki, w tym zasądzone koszty obsługi prawnej.

5.2 Odpowiedzialność Odszkodowawcza za Naruszenie

a.	Esri przejmie od Zwolnionych z Odpowiedzialności odpowiedzialność cywilną oraz dokona na rzecz Zwolnionych z Odpowiedzialności stosownej rekompensaty w zakresie jakichkolwiek Roszczeń z tytułu Naruszenia i zabezpieczy wszelkie Straty wynikające z Roszczenia z tytułu Naruszenia, jak określono w następnych punktach.
b.	Jeśli Esri stwierdzi, że Roszczenie z tytułu Naruszenia jest wiążące, Esri na własny koszt może: (i) uzyskać prawa dla Klienta do dalszego korzystania z Asortymentu lub Usług Esri lub (ii) zmodyfikować Asortyment lub Usługi Esri, zachowując przy tym zasadnicze podobieństwo funkcjonalności. Jeśli żadna z tych opcji nie jest uzasadniona z handlowego punktu widzenia, Esri może cofnąć prawo Klienta do korzystania z Asortymentu Esri i zwróci wszelkie (a) opłaty licencyjne wniesione przez klienta za naruszający Asortyment lub Usługi Esri nabyte w ramach Licencji Bezterminowej, z uwzględnieniem podstawowej amortyzacji liniowej, w okresie pięciu lat, licząc od początkowej daty dostawy, lub (b) niewykorzystane części opłat uiszczonych za Licencje Okresowe, Subskrypcje i Wsparcie.
c.	Esri nie ma obowiązku obrony przed Roszczeniem z tytułu Naruszenia ani przejęcia odpowiedzialności Klienta w zakresie, w jakim Roszczenie z tytułu Naruszenia wynika (i) z połączenia Asortymentu lub Usług Esri z produktem, procesem, systemem lub elementem niedostarczonym przez Esri lub nieokreślonym przez Esri w Specyfikacji; (ii) z modyfikacji Asortymentu lub Usług Esri przez osobę inną niż Esri lub kontrahenci działający w imieniu Esri; (iii) ze zgodności ze specyfikacjami Klienta lub (iv) z korzystania z Asortymentu lub Usług Esri po dostarczeniu zmodyfikowanej wersji przez Esri w celu uniknięcia naruszenia lub cofnięcia prawa Klienta do korzystania z Asortymentu lub Usług Esri.

5.3 Ogólna odpowiedzialność odszkodowawcza. Esri przejmie od Zwolnionych z Odpowiedzialności odpowiedzialność cywilną oraz dokona na rzecz Zwolnionych z Odpowiedzialności stosownej rekompensaty z tytułu jakichkolwiek Strat wynikających z jakiegokolwiek Roszczenia dotyczącego obrażeń ciała, śmierci lub szkód na majątku rzeczowym lub nieruchomości, wniesionego przeciwko stronom zwolnionym z odpowiedzialności w zakresie wynikającym z jakiegokolwiek zaniedbania, pominięcia lub winy umyślnej Esri lub członków zarządu, wyższego kierownictwa, pracowników lub przedstawicieli Esri, świadczących Usługi podczas przebywania u Klienta.

5.4 Warunki Przejęcia Odpowiedzialności. W ramach warunków dotyczących przejęcia odpowiedzialności, Zwolniony z Odpowiedzialności (i) niezwłocznie powiadomi pisemnie Esri o Roszczeniu; (ii) dostarczy wszystkie dostępne dokumenty opisujące Roszczenie (iii) odda Esri pełną kontrolę nad prowadzeniem sprawy oraz wszelkimi działaniami i negocjacjami związanymi z obroną lub zawarciem ugody w sprawie dotyczącej Roszczenia z tytułu Naruszenia i (iv) będzie w uzasadniony sposób współpracować z obroną w zakresie dotyczącym Roszczenia z tytułu Naruszenia, na prośbę oraz na koszt Esri.

5.5Niniejszy Rozdział określa całość zobowiązań Esri, autoryzowanego dystrybutora i licencjodawców Esri z tytułu jakiegokolwiek Roszczenia, za które Klient musi być zwolniony z odpowiedzialności przez Esri.

Artykuł 6 — Ubezpieczenie

W przypadku świadczenia usług przez Esri, Esri zapewni co najmniej następującą ochronę ubezpieczeniową:

a.	Kompleksowe ubezpieczenie od odpowiedzialności cywilnej lub ubezpieczenie ogólnej działalności kontraktowej przy minimalnym zakresie ochrony 1 000 000,00 USD równym łącznemu wspólnemu limitowi dla jednego zdarzenia ubezpieczeniowego z tytułu obrażeń ciała, w tym śmierci, odpowiedzialności za uszkodzenie mienia, w tym:

	1.	odpowiedzialność za wypadki na terenie przedsiębiorstwa oraz powstałe w wyniku jego działalności;
	2.	Ogólna odpowiedzialność kontraktowa;
	3.	Rozszerzone ubezpieczenie szkód majątkowych;
	4.	Ubezpieczenie niezależnych wykonawców;
	5.	Uszczerbek na zdrowiu, z wykreślonym wyłączeniem pracowników;
	6.	Ubezpieczenie od odpowiedzialności cywilnej za wykonane usługi.

b.	Ubezpieczenie od odszkodowań dla pracowników, ze zrzeczeniem się subrogacji, w kwocie zgodnej z ustawowymi limitami.

ARTYKUŁ 7 — BEZPIECZEŃSTWO I ZGODNOŚĆ

7.1 Bezpieczeństwo. Esri publikuje informacje o oferowanych funkcjach bezpieczeństwa na stronie http://doc.arcgis.com/en/trust/security/security-overview.htm. Klient może przekazać Esri osobisty dostęp do systemów Klienta lub do danych osobowych, danych kontrolowanych bądź danych wrażliwych osób trzecich lub Klienta, jeśli dostęp jest niezbędny dla celów świadczenia Usług przez Esri i jeśli Esri wyraźnie zgadza się na taki dostęp. Esri będzie korzystać ze stosownych zabezpieczeń administracyjnych, technicznych i fizycznych w celu ochrony takich danych i ochrony przed nieuprawnionym dostępem. Klient ponosi odpowiedzialność za (i) potwierdzenie, że opublikowane środki kontroli Esri w zakresie bezpieczeństwa i prywatności spełniają wszystkie odpowiednie wymogi prawne dotyczące ochrony Treści Klienta i (ii) przekazywanie lub udostępnianie Treści Klienta za pośrednictwem Cloud Services wyłącznie, jeśli jest to dopuszczalne z prawnego punktu widzenia. Esri nie odpowiada za analizę Treści Klienta w celu zapewnienia zgodności z obowiązującymi przepisami i uregulowaniami prawnymi. Klient zobowiązuje się skontaktować się z Esri pod adresem securesupport@esri.com w celu uzyskania dalszych instrukcji przed przekazaniem Treści Klienta wymagających środków bezpieczeństwa innych niż oferowane funkcje bezpieczeństwa Esri.

7.2 Złośliwy Kod. Esri dołoży uzasadnionych z handlowego punktu widzenia starań, aby Asortyment Esri nie przyczynił się do przekazania Klientowi żadnego Złośliwego Kodu. Esri nie ponosi odpowiedzialności za Złośliwy Kod, który jest wprowadzany do Asortymentu Esri przez Klienta lub za pośrednictwem Treści osób trzecich.

7.3 Spełnienie wymogów eksportowych. Każda ze stron będzie przestrzegać wszystkich przepisów prawa właściwego w zakresie eksportu, w tym przepisów Export Administration Regulations (EAR) Departamentu Handlu Stanów Zjednoczonych, International Traffic in Arms Regulations (ITAR) Departamentu Stanu Stanów Zjednoczonych i innych właściwych przepisów dotyczących eksportu. Klient nie będzie eksportować, reeksportować, przekazywać, wydawać ani w żaden inny sposób zbywać w całości lub w części Usług lub Asortymentu Esri do krajów objętych embargiem przez Stany Zjednoczone ani do podmiotów lub osób znajdujących się na „czarnych listach”, ani nie będzie zapewniać tym krajom, podmiotom lub osobom możliwości dostępu, przesyłania i używania Usług lub Asortymentu Esri, chyba że będzie to zgodne z obowiązującymi wówczas w Stanach Zjednoczonych przepisami prawa, dotyczącymi eksportu. Klient nie będzie eksportować, reeksportować, przekazywać ani korzystać z Usług lub Asortymentu Esri w zakresie działań lub zastosowań nuklearnych, chemicznych lub biologicznych, lub dotyczących pewnych pocisków rakietowych, bez stosownego zezwolenia ze strony administracji Stanów Zjednoczonych. Klient bezzwłocznie powiadomi pisemnie Esri, jeśli jakikolwiek agencja lub jednostka administracji Stanów Zjednoczonych odmówi Klientowi licencji eksportowych, zawiesi je lub cofnie. Klient nie będzie przekazywać, przechowywać ani przetwarzać w Cloud Services Treści Klienta (i) o Numerze Klasyfikacji Kontroli Eksportowej (ECCN) innym niż EAR99 lub (ii) podlegających przepisom ITAR (ang. International Traffic in Arms Regulations) w zakresie kontroli eksportu ze Stanów Zjednoczonych. Klient z wyprzedzeniem poinformuje Esri o tym, czy świadczenie przez Esri jakichkolwiek Usług lub oferowanie przez Esri jakiejkolwiek części Asortymentu Esri dotyczy jakichkolwiek artykułów obronnych, usług obronnych lub danych technicznych zdefiniowanych odpowiednio w punktach 120.6, 120.9 i 120.10 przepisów ITAR. Do czasu uzyskania przez Esri niezbędnej licencji eksportowej od rządu Stanów Zjednoczonych Esri nie będzie świadczyć żadnych takich Usług ani oferować jakiejkolwiek części Asortymentu Esri. W razie konieczności Klient zapewni Esri stosowną pomoc w zakresie ubiegania się o licencję eksportową i jej uzyskania.

ARTYKUŁ 8 — CLOUD SERVICES

8.1 Zakazane sposoby korzystania. Klient zobowiązuje się nie przekazywać Treści Klienta, nie uzyskiwać dostępu ani nie korzystać z Cloud Services w sposób polegający na:

a.	spamowaniu, spoofingu albo phishingu, przesyłaniu niechcianych e-maili, obraźliwych lub oszczerczych materiałów, próbach nękania lub grożenia przemocą fizyczną;
b.	przechowywaniu lub przesyłaniu jakichkolwiek Złośliwych Kodów;
c.	naruszaniu jakichkolwiek przepisów lub uregulowań;
d.	naruszaniu lub nieodpowiednim wykorzystaniu praw osób trzecich;
e.	badaniu, skanowaniu lub testowaniu luk w zabezpieczeniach Cloud Services ani łamaniu jakichkolwiek zabezpieczeń lub mechanizmów uwierzytelniania używanych przez Cloud Services lub
f.	testowaniu dostępności, wydajności i funkcjonalności Cloud Services dla potrzeb konkurencji.

8.2 Przerwa w dostarczaniu Usług. Awarie systemu lub inne zdarzenia będące poza uzasadnioną kontrolą Esri mogą zakłócać dostęp Klienta do Cloud Services. Esri może nie być w stanie dostarczyć powiadomienia o takich zakłóceniach z wyprzedzeniem.

8.3 Usuwanie Treści Klienta. Esri może usunąć lub skasować Treści Klienta, jeśli istnieje uzasadniony powód do przypuszczeń, że przekazanie jej do Cloud Services lub korzystanie z niej w Cloud Services istotnie narusza niniejszą Umowę. W uzasadnionych okolicznościach Esri zawiadomi Klienta przed usunięciem Treści Klienta. Esri odpowie na każde żądanie usunięcia informacji wystosowane na podstawie ustawy Digital Millennium Copyright Act, zgodnie z zasadami Esri dotyczącymi praw autorskich, dostępnymi na stronie www.esri.com/legal/dmca_policy.

8.4 Zawieszenie Usług. Esri może zawiesić dostęp do Cloud Services (i) jeśli Klient w sposób istotny naruszy niniejszą Umowę i nie usunie w terminie przyczyny tego naruszenia; (ii) jeśli Esri zasadnie stwierdzi, że korzystanie z Cloud Services przez Klienta narazi Esri na bezpośrednią odpowiedzialność prawną lub negatywnie wpłynie na integralność, funkcjonalność lub użyteczność Cloud Services; (iii) z powodu prowadzenia planowanych prac konserwacyjnych; (iv) w przypadku zagrożenia lub ataku na Cloud Services; lub (v) w przypadku gdy korzystanie z Cloud Services będzie prawnie zakazane lub regulowane w takim stopniu, że dalsze świadczenie tych usług będzie stanowić trudność handlową. W miarę możliwości Esri powiadomi Klienta z wyprzedzeniem o zawieszeniu świadczenia Cloud Services i da Klientowi stosowną możliwość podjęcia działań naprawczych.

Esri nie odpowiada za jakiekolwiek szkody, straty lub zobowiązania wynikające z przerwy w dostarczaniu Cloud Services lub z ich zawieszenia czy z usunięcia treści Klienta na zasadach określonych powyżej.

8.5 Powiadomienia kierowane do Esri. Klient niezwłocznie poinformuje Esri, jeśli dowie się o jakimkolwiek nieuprawnionym korzystaniu z subskrypcji Klienta lub jakimkolwiek innym naruszeniu zasad bezpieczeństwa w odniesieniu do Cloud Services.

Artykuł 9 — Postanowienia Ogólne

9.1 Płatność. Klient zapłaci każdą prawidłowo wystawioną fakturę nie później niż w ciągu 30 dni od jej otrzymania i przekaże płatność na adres podany na fakturze. Klienci spoza Stanów Zjednoczonych opłacą faktury dystrybutora na warunkach płatności określonych przez tego dystrybutora.

9.2 Informacje zwrotne. Esri może w dowolny sposób korzystać z wszelkich informacji zwrotnych, sugestii i próśb dotyczących ulepszenia Produktu, dostarczonych Esri przez Klienta.

9.3 Patenty. Klientowi nie wolno występować o przyznanie patentów lub innych praw o podobnym charakterze, obowiązujących na całym świecie, dotyczących rozwiązań, w których zawarto lub których podstawą są jakiekolwiek Produkty, ani też zezwalać innym użytkownikom na takie występowanie. Niniejszy wyraźny zakaz występowania o patenty nie będzie miał zastosowania do oprogramowania i technologii Klienta, chyba że w zakresie, w jakim Produkty lub jakakolwiek ich część stanowią część zastrzeżenia patentowego lub przykładu zastosowania przedstawionego we wniosku patentowym lub innym podobnym wniosku.

9.4 Ograniczenia dotyczące składania ofert. Żadna ze stron nie będzie składać ofert zatrudnienia żadnemu pracownikowi drugiej strony związanemu ze świadczeniem Usług w okresie świadczenia Usług oraz przez jeden rok po tym okresie. Niniejsza klauzula nie zabrania stronom publikowania ogłoszeń o pracę na stronach internetowych, w gazetach lub czasopismach branżowych.

9.5 Podatki, opłaty i koszty transportu. Opłaty, które Esri podaje Klientowi, nie uwzględniają żadnych stosownych podatków i opłat, w tym w szczególności podatku od sprzedaży, podatku obrotowego, podatku od wartości dodanej (VAT), ceł, opłat lub taryf importowych oraz kosztów transportu i obsługi. W przypadku Klientów spoza Stanów Zjednoczonych dystrybutor może naliczać podatki lub opłaty zgodnie z własnymi zasadami.

9.6 Przegląd zgodności. Klient będzie prowadzić dokładną i kompletną ewidencję związaną z przestrzeganiem zobowiązań wynikających z niniejszej Umowy. Esri lub autoryzowany dystrybutor Esri może przeprowadzić przegląd zgodności tej ewidencji nie wcześniej niż po 14 dniach roboczych od przesłania pisemnego powiadomienia o zamiarze dokonania tego przeglądu lub wyznaczyć niezależną osobę trzecią do przeprowadzenia przeglądu zgodności w imieniu Esri lub autoryzowanego dystrybutora Esri. Klient niezwłocznie skoryguje wszelkie uchybienia stwierdzone podczas przeglądu zgodności. Esri ani dystrybutor Esri nie może przeprowadzić przeglądu zgodności Klienta w ciągu 12 miesięcy od zakończenia wcześniejszego przeglądu zgodności, który nie wykazał żadnych istotnych uchybień po stronie Klienta.

9.7 Brak dorozumianych zrzeczeń. Zaniechanie przez stronę egzekwowania któregokolwiek z postanowień niniejszej Umowy nie jest odstąpieniem strony od takiego postanowienia lub zrzeczeniem się przez stronę prawa do egzekwowania tego lub innego postanowienia w przyszłości.

9.8 Rozdzielność postanowień. Jeśli którekolwiek postanowienie niniejszej Umowy jest z jakichkolwiek powodów niewykonalne, (i) zostanie ono przekształcone w zakresie niezbędnym do zapewnienia wywołania pierwotnie zamierzonych skutków prawnych, (ii) pozostałe postanowienia niniejszej Umowy pozostaną w mocy.

9.9 Następcy prawni i cesjonariusze. Klient nie będzie cedował, sublicencjonował ani przenosił swoich praw lub zobowiązań wynikających z niniejszej Umowy bez uprzedniego uzyskania pisemnej zgody Esri i autoryzowanego dystrybutora Esri, a wszelkie tego typu działania podejmowane przez Klienta bez takiej zgody zostaną uznane za nieważne. Niniejsza Umowa będzie wiążąca dla odpowiednich następców prawnych i cesjonariuszy stron niniejszej Umowy. Niezależnie od powyższych postanowień, kontrahent, który ma dostarczyć Produkty w ramach kontraktu rządowego, może przenieść niniejszą Umowę i nabyte w celu dostawy Produkty na swoich klientów rządowych, po pisemnym powiadomieniu Esri, pod warunkiem, że ów klient rządowy zaakceptuje warunki niniejszej Umowy. Za obopólną zgodą Podmioty Stowarzyszone Esri mogą świadczyć Usługi na warunkach niniejszej Umowy; w takich przypadkach w Dokumentach Zamówienia Podmiot Stowarzyszony zostanie określony jako strona świadcząca usługi. Dystrybutorzy Esri nie są Podmiotami Stowarzyszonymi Esri.

9.10 Zachowanie mocy prawnej. Glosariusz Terminów i postanowienia artykułów zatytułowanych „Ograniczone Gwarancje i Zastrzeżenia”, Ograniczenie Odpowiedzialności”, „Przejęcie Odpowiedzialności” i „Postanowienia Ogólne” w niniejszych Ogólnych Postanowieniach i Warunkach zachowują moc prawną również po wygaśnięciu lub wypowiedzeniu niniejszej Umowy.

9.11 Klient będący amerykańską jednostką rządową lub amerykańskim kontrahentem rządowym. Produkty są elementami komercyjnymi, wytworzonymi nakładem prywatnym i dostarczonymi Klientowi na mocy niniejszej Umowy. Jeśli Klient jest amerykańską jednostką rządową lub amerykańskim kontrahentem rządowym, Esri udziela Klientowi licencji lub oferuje subskrypcję na mocy niniejszej Umowy, zgodnie z Federalnym Prawem Zamówień Rządowych (FAR), podpunkt 12.211/12.212 lub Federalnej Regulacji Zamówień Rządowych na Potrzeby Obronności (DFARS), podpunkt 227.7202. Dane Esri oraz Online Services nabywane w ramach Federalnej Regulacji Zamówień Rządowych na Potrzeby Obronności są nabywane lub subskrybowane na mocy tych samych zasad, podpunkt 227.7202, jako komercyjne oprogramowanie komputerowe. Produkty podlegają ograniczeniom i niniejsza Umowa ściśle określa zasady modyfikacji, powielania, wprowadzania na rynek, wyświetlania, ujawniania oraz korzystania z Produktów przez Klienta, a także działanie tych Produktów. Postanowienia Umowy niezgodne z przepisami prawa federalnego nie mają zastosowania. Amerykański Klient rządowy może przekazać Oprogramowanie do dowolnego ze swoich obiektów, do których przekazuje komputery, na których zainstalował takie Oprogramowanie. W przypadku, gdy jakikolwiek sąd, arbitraż lub komisja uzna, że amerykański Klient rządowy ma większe prawa do jakiejkolwiek części Produktów zgodnie z obowiązującym prawem o zamówieniach publicznych, prawa takie będą dotyczyły jedynie wskazanych części. Online Services uzyskały autoryzację na poziomie Low zgodnie z ustawą FISMA, nie spełniają jednak podwyższonych wymogów w zakresie bezpieczeństwa, w tym określonych w przepisach DFARS 252.239-7010.

9.12 Prawo właściwe. Niniejsza Umowa nie podlega Konwencji Organizacji Narodów Zjednoczonych o umowach w międzynarodowej sprzedaży towarów.

a.	Jednostki rządowe. Jeśli Klient jest jednostką rządową, prawem właściwym dla wykładni niniejszej Umowy jest prawo obowiązujące w jurysdykcji Klienta.
b.	Jednostki pozarządowe. Prawem właściwym dla wykładni niniejszej Umowy jest wyłącznie prawo federalne Stanów Zjednoczonych i prawo stanu Kalifornia bez uwzględnienia zawartych tam norm prawa kolizyjnego.

9.13 Rozwiązywanie sporów. Strony będą korzystać z następujących procesów rozwiązywania sporów:

a.	Świadczenia nieodszkodowawcze. Każda ze stron ma prawo domagać się wydania nakazu lub zakazu sądowego lub domagać się innych świadczeń nieodszkodowawczych w sądzie właściwym miejscowo, bez wymogu złożenia zabezpieczenia lub poręczenia lub udowodnienia szkody, jako warunku przyznania świadczenia.
b.	Amerykańskie Agencje Rządowe. Niniejsza Umowa podlega przepisom ustawy z 1978 roku o sporach wynikających z umów (Contract Disputes Act) wraz ze zmianami (41 USC 601–613).
c.	Inne Jednostki Rządowe. Esri będzie przestrzegać obowiązkowych zasad rozwiązywania sporów zgodnie z obowiązującymi przepisami prawnymi.
d.	Arbitraż. Poza opisanymi powyżej przypadkami, strony poddadzą się wiążącemu arbitrażowi w celu rozwiązania wszelkich sporów wynikających z niniejszej Umowy, których nie da się rozstrzygnąć w drodze negocjacji. Jeśli Klient przebywa w Stanach Zjednoczonych Ameryki, lub w posiadłościach i na terytoriach USA, rozstrzygnięcie sporów podlega postępowaniu arbitrażowemu Amerykańskiego Stowarzyszenia Arbitrażowego, zgodnie z przyjętymi przez to Stowarzyszenie zasadami arbitrażu handlowego. Jeśli Klient przebywa poza terenem Stanów Zjednoczonych, rozstrzygnięcie sporów podlega postępowaniu zgodnie z zasadami arbitrażu Międzynarodowej Izby Handlowej. Strony wyznaczą jednego arbitra zgodnie z obowiązującymi zasadami arbitrażu. Językiem arbitrażu będzie język angielski. Postępowanie arbitrażowe odbędzie się w uzgodnionym miejscu. Każda ze stron udostępni na żądanie drugiej strony posiadane dokumenty oraz świadków, odnoszących się do najważniejszych aspektów sporu.

9.14 Siła wyższa. Strona nie będzie ponosić odpowiedzialności za niewykonanie lub opóźnione wykonanie swoich zobowiązań wynikających z niniejszej Umowy w okresie, w którym takie niewykonanie lub opóźnione wykonanie wynika z przyczyn będących poza uzasadnioną kontrolą tej strony. Przyczyny takie obejmują między innymi zdarzenia losowe, konflikty zbrojne, strajki lub spory zbiorowe, ataki cybernetyczne, przepisy i regulacje, rozporządzenia wykonawcze oraz wszelkie inne działania siły wyższej.

9.15 Niezależny wykonawca. Esri jest i zawsze będzie niezależnym wykonawcą. Żadne postanowienia niniejszej Umowy nie tworzą relacji pracodawca/pracownik, zleceniodawca/zleceniobiorca ani relacji typu joint venture pomiędzy Esri lub autoryzowanym dystrybutorem Esri a Klientem. Żadna ze stron nie jest upoważniona do zawierania umów w imieniu drugiej strony ani do działania w imieniu drugiej strony w inny sposób.

9.16 Powiadomienia. Klient może przesyłać Esri powiadomienia wymagane zgodnie z niniejszą Umową na następujący adres:

	Environmental Systems Research Institute, Inc.
	Attn: Contracts & Legal Department (Adresat: Dział Prawny/Dział Umów)
	380 New York Street
	Redlands, CA 92373-8100
	USA
	
	Tel.: 909-793-2853
	E-mail: LegalNotices@esri.com

